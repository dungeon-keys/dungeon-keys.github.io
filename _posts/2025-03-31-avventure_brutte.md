---
layout: post
title: 'Troppe Avventure Brutte: Metodo per la scrittura di avventure'
date: '2025-03-30 00:10:00 +0200'
categories:
  - OSR
  - Reblogged
tags:
  - avventura
  - design
  - traduzione
published: false
---

Ecco un post un po' strano. Si tratta di consigli per scrivere un'avventura, e nello specifico parliamo di *dungeon/location based adventure design*. Non scendiamo dei dettagli, però, ma solo del processo. Di recente ho ripreso a leggere avventure pubblicate e devo dire che non ne sono rimasto particolarmente impressionato. Forse non a caso, le raccomandazioni che vedo sempre più spesso negli spazi Post-OSR (spesso chiamati solo OSR) si concentrano per la maggior parte su avventure parecchio vecchie, dall'epoca TSR. Eppure in questo periodo stanno venendo alla luce avventure per regolamenti come OSE, Cairn e altro ancora a ritmi mai visti prima...

> Questo post è una traduzione (abbastanza libera[^fn-1]) dell'articolo **[Most Adventures are Bad - An Adventure Writing Process](https://alldeadgenerations.blogspot.com/2025/03/most-adventures-are-bad-adventure.html "...che ti aspettavi, i Pink Floyd?")** scritto dal buon Gus L per il suo blog, **All Dead Generations**. Il testo originale è rilasciato sotto licenza [Creative Commons BY-NC-SA 4.0](https://creativecommons.org/licenses/by-nc-sa/4.0/). Di conseguenza, visto che questo blog non è un Moloch dell'intrattenimento globale e non può permettersi di corrompere nessun giudice, anche questa traduzione viene rilasciata con la stessa licenza. 

Quindi, perché un sacco di queste avventure fanno schifo? Dico davvero, è robaccia, e ti assicuro che i miei standard *non sono alti*. Il punto è che un sacco di roba che viene pubblicata oggi è simile a prodotti di 40 o 50 anni fa, e questo nel migliore dei casi. Ma stiamo parlando di un periodo in cui l'idea stessa di "avventura pubblicata" stava ancora venendo alla luce... come può essere? 
Certo, c'è più gente che usa l'IA per scrivere e illustrare avventure e che quindi inonda DTRPG di roba semplicemente inguardabile. Inoltre, le barriere per la pubblicazione ora sono così basse che ci sono bambini che pubblicano cose per bambini e questi condividono lo spazio digitale con maniaci che sbattono un dungeon sulla pagina in preda alla furia alcolica. Ma non sto parlando di queste circostanze, no: ora sto parlando di avventure scritte da persone a cui importa davvero di fare qualcosa di buono, che chiaramente hanno investito tempo e impegno, ma che comunque non sono riusciti nell'intento di creare e distribuire qualcosa di *giocabile*.

Come può accadere regolarmente tutto questo?

# Perché ho scritto un'avventura brutta?

Avanti, fatti queste domande, anche se non pensi affatto che l'avventura che hai scritto sia brutta. Eccole qui.

- Ho paura di usare le mie idee? Ho appena riscritto l'avventura più semplice e stereotipata tanto per "fare pratica"?
- Avevo un po' di note da quando ho giocato un'avventura decente al mio tavolo e ho deciso di metterle direttamente nel programma d'impaginazione?
- Avevo delle idee per ogni stanza, tutte diverse e scollegate tra loro?
- Ho deciso che siccome non so disegnare le mappe allora chissenefrega?
- Avevo un'idea figa per un set-piece e non sono riuscito a pensare a niente di buono per le altre 5-25 stanze nella mappa che ho "preso in prestito"?
- Non ho mai giocato a questo gioco ma tanto ogni gioco in pratica è uguale?
- Ho scritto un "five room dungeon"?
- Ho usato un generatore casuale per scrivere le stanze del dungeon?
- Mi sono annoiato dopo aver scritto le prime stanze e ho pensato che tutto il resto può essere improvvisato al tavolo?
- Volevo fare solo una parte del processo, tipo pensare a un po' di mostri fighi, e ho fatto tutto il resto a tirar via?
- Volevo scrivere un'avventura o volevo scrivere solo una storia figa e sono stato costretto ad aggiungere una mappa e la descrizione delle stanze?
- Ho sentito che le avventure "location-based" non hanno bisogno di "storie" e che le storie "emergono" dal gioco e ho preso la cosa troppo troppo troppo alla lettera?
- Ho la creatività di una maniglia? O magari la mia "ricerca di mercato" mi ha detto che alla gente piacciono le avventure blande e stereotipate?

Ovviamente questa lista non esaurisce tutte le possibli domande: ci sono un sacco di altre cose da evitare quando si scrive un'avventura. Bisogna anche riconoscere che nessuno di questi errori viene compiuto deliberatamente, tanto per far schifo o per via di un difetto personale (anche la creatività è qualcosa che va e viene). Spesso si sbaglia per paura o per scarsa comprensione di ciò che è necessario nella progettazione di un'avventura destinata alla pubblicazione. Scrivere avventure è una capacità specifica, e quel che è peggio è che non viene insegnata da nessuna parte. Non si tratta di un processo interamente tecnico, né di qualcosa di interamente creativo. Non è come scrivere un romanzo o una sceneggiatura, perché un'avventura (almeno quelle *location-based*) non è una struttura narrativa. 

# A volte, semplicemente, non è ancora pronta! 
Non solo un sacco di avventure falliscono perché scrivere avventure è un processo confuso che si può imparare solo facendo pratica, ma spesso la gente guarda il lavoro degli altri e pensa "Potrei farlo anch'io!" (e questo è bene), senza però pensare anche "Ma come l'hanno fatto?" (e questo è male).
 
Il risultato è che molti nuovi autori tendono a fare il passo più lungo della gamba, perché ignorano o non afferrano del tutto le realtà e le limitazioni fisiche del formato dell'avventura di gioco di ruolo. Per esempio, non puoi raccontare una storia in linguaggio filmico in un'avventura location-based, e scrivere un dungeon in una pagina sola è *più difficile* che far stare lo stesso dungeon in tre o cinque pagine.

Serve anche ricordare che a un'avventura più grande corrispondono di solito più fazioni, maggiore complessità, un numero molto più alto di stanze, e tutto questo rende l'avventura esponenzialmente più difficile da completare. Se esistono così pochi megadungeon, e così pochi di questi sono anche solo remotamente decenti, è perché per crearne uno bisogna farsi un discreto culo. Considera quindi la portata di ciò che stai affrontando, considera le risorse di cui disponi, le tue capacità, quali altri appassionati possono darti una mano, e soprattutto quanto tempo e interesse hai davvero per quest'hobby e per la tua particolare idea. 

Altra cosa importante: leggi i lavori degli altri. Non solo per vedere come gli altri gestiscono le diverse parti della progettazione, ma per pensare al perché hanno fatto certe scelte. Copiare lo stile di qualcuno senza riflessione non produrrà niente di buono, neanche a livello dell'originale. Quando uno non conosce il funzionamento di uno stile di gioco o le regole del sistema per il quale sta scrivendo l'avventura, allora probabilmente il risultato non sarà dei migliori. Qualche tempo fa ho comprato un megadungeon che era un fallimento proprio sotto questo aspetto: aveva delle belle idee e dei bei set-piece, ma non includeva incontri casuali, probabilmente perché agli autori non era sembrato opportuno informarsi sull'effettivo funzionamento di un dungeon crawl o di un megadungeon. L'avventura avrà anche venduto qualche copia, ma... è robaccia. E vrebbe potuto essere un'avventura memorabile.

# Ma quanto può mai essere difficile?
Abbastanza.

Le difficoltà nello scrivere un'avventura decente si fanno più grandi quando si scrive per la pubblicazione.

Quando preparo un'avventura per la mia campagna, il prodotto finale è molto diverso. Far giocare l'avventura che hai scritto è facile: puoi tralasciare un sacco di dettagli, perché alla fine ti bastano degli appunti. L'avventura in sé l'hai già immaginata. Far giocare un luogo o una situazione dai tuoi appunti significa tornare su qualcosa che è già familiare. Nessuno deve dirti come collegare le parti, che aspetto hanno i luoghi, quali sono i temi. Tutto scorre con naturalezza, dato che l'autore ha già immaginato tutto mentre stava progettando la cosa. Non servono tanti appunti, anche l'iper-minimalismo può fare il suo sporco lavoro perché è sufficiente che ogni appunti vada ad attivare uno spazio nella memoria dell'autore.

Per un'avventura pubblicata, è vero il contrario: ogni elemento è nuovo, per chi lo legge per la prima volta. Peggio ancora: quando l'avventura include riferimenti a un regolamento o ad altre fonti comuni. Il GM che la fa giocare potrebbe pensare di capire al volo certi elementi a lui noti, ma porta con sé tutta una serie di esperienze e considerazioni che potrebbero differire del tutto da quelle dell'autore dell'avventura. Questo non è necessariamente un male e non conduce per forza a una brutta esperienza per giocatori e GM... Ma può succedere anche questo, se la riuscita dell'avventura fa affidamento a idee e concetti che non sono stati comunicati a dovere!

Presentare un'avventura agli altri in modo efficace potrebbe essere addirittura più difficile che scrivere un'avventura decente. 

# Il mio procedimento

Quindi, come si fa? Non posso dirti il modo giusto, ma posso spiegarti come lo faccio io.

1. Pensa a un tema, a immagini significative, e piazzalo nell'ambientazione. Un singolo set di immagini e temi è utile, rende la scrittura dell'avventura molto più facile. Tema e immagini influenzano ogni altra parte del processo e aiutano a pensare cosa può trovarsi in una determinata location.
2. Abbozza la mappa. Non c'è bisogno di passarci troppo tempo - ci saranno altre mappe. Io tendo a ridisegnare la mappa dopo aver fatto un po' di playtesting per alleviare problemi legati al ritmo e all'esplorazione.
3. Scrivi una tabella di incontri casuali. Non solo una parte utile per l'avventura, ma anche un'idea di quali creature vivono nei diversi livelli del posto. Questo permette di cominciare a pensare a fazioni e incontri cosiddetti *set-piece*. Probabilmente dovrai tornare a questo passo e fare qualche ritocco più avanti. 
4. Inizia a descrivere le stanze. Rapidamente, solo pochi appunti per stanza, qualcosa che ti permetta di giocare l'avventura. Scrivi ciò che ti viene, in scioltezza, scrivi qualsiasi idea scorra rapidamente. L'obiettivo è avere abbastanza appunti da poter giocare. Dettagli e immagini si fanno sempre più chiari e precisi durante il gioco.
5. E ora gioca! Fai un po' di playtest. Questo ti aiuta a trovare debolezze nell'avventura e ad aggiungere altre idee e chiarificare quelle che avevi già. E poi, perché stai scrivendo avventure se poi non le giochi?
6. Ridisegna la mappa. Non sarà l'ultima versione, ma ci avviciniamo.
7. Espandi le descrizioni delle stanze. Rendi la formattazione consistente e assicurati che ogni luogo segua i temi e le immagini che hai determinato (e che probabilmente avranno anche subito qualche cambiamento). Aggiungi e rimuovi ciò che devi per migliorare l'avventura. 
8. Fai un bel giro di editing. Meglio ancora, fallo fare a qualcun altro. L'editor può anche aiutarti a trovare errori e parti confuse.
9. Aggiungi gli agganci, le voci, un'introduzione. Ora che sai esattamente cosa sta succedendo dentro l'avventura, è più facile sedersi e creare i materiali introduttivi. Potresti averne pensati un po' anche prima. Ma non aver paura di buttarli. 
10. Fai giocare l'avventura ad altri. Non fare tu da GM, passala a qualcuno e cerca di raccogliere un po' di feeback. Se il GM a cui consegni l'avventura è confuso da qualcosa che tu ritieni perfettamente chiara, probabilmente è perché non è perfettamente chiara. 
11. Fai un altro giro di editing, incorporando i suggerimenti dei giocatori. Taglia tutto ciò che non è necessario, ma ricorda che può essere utile anche aggiungere qualche dettaglio qua e là per spiegare meglio le parti più oscure. Questo è un buon momento per assicurarsi che tutto sia coerente e che ogni parte rispetti il tema. Usa la funzione Ricerca. 
12. Ridisegna le mappe per l'ultima volta. Falle più belle che puoi. Ma soprattutto, assicurati che i numeri siano quelli giusti e posizionati bene. Qui è sempre facile scazzare qualcosa. 
13. Impaginazione e illustrazioni. Ci vuole tempo. Fallo quanto meglio puoi, assolda qualche mercenario se proprio devi. Non rubare illustrazioni ad altri, non fare cazzate con l'IA. Non importa quanto sia bella la tua avventura, il materiale generato al computer e le illustrazioni rubate alzano subito campanelli di allarme. Guarda, è come fare una torta buonissima e poi coprirla di letame. Nessuno vorrà mangiare la tua torta, non importa quanto sia buona dentro. Se non sai illustrare e non ti va di imparare, prova a fare un collage usando opere in pubblico dominio. O prova la pixel art. O prova a fare foto a un modellino del dungeon. Fai una foto al corridoio inquietante sotto al museo marittimo e sperimenta su photoshop. Insomma, crea qualsiasi cosa di consistente con la tua visione dello spazio immaginario.
14. Pubblica. Rilassati e guarda i dollaroni arrivare a mazzette da 10. Congratulazioni, presto sarai un centenario e avrai letteralmente diverse dozzine di dollari a tua disposizione. Oppure potresti distribuire il tutto come PDF gratuito. Una volta era più comune, ma è ancora una cosa ragionevole da fare. Tieni presente che le avventure gratuite tendono a non ottenere la stessa trazione di quelle che vengono vendute: la distribuzione è più complessa e spesso la gente dubita della qualità della roba che viene data gratis.is trickier and people often doubt free stuff).
15. Respira l'odore della vittoria. Davvero: non è robetta da nulla. Ricorda che hai sicuramente scazzato qualcosa e ci saranno sicuramente delle parti che avresti potuto realizzare meglio. Questa sensazione crescerà nel corso del tempo, perché se continui a farlo migliorerai e avrai più consapevolezza. Probabilmente i primi tentativi non saranno i migliori, ecco. 

Ovviamente questo non è l'unico modo per produrre avventure di qualità, ma è quello che funziona per me. D'altronde, io pubblico in modo lento e irregolare. Magari per te tagliare un passo o due può rivelarsi utile, oppure scoprirai che ti serve ancora più tempo e più iterazioni. Il punto che spero di aver trasmesso ai lettori è che la scrittura di avventure è un processo che può essere migliorato (scrivendo, testando, editando). E che la creatività è comunque al centro di quella cosa chiamata adventure design, e non esiste una checklist veloce di elementi o scene da seguire per produrre un'avventura veramente degna di questo nome.

[^fn-1]: ...ma tutto sommato fedele. Non sono ancora diventato stronzo del tutto, eh.
